---
layout: post
title:  "О учењу које лебди око нас"
date:   2022-02-05 18:00:42 +0100
categories:
---
Посматрајући ток дешавања последњих стотинак година, човек (или Човек како би неко рекао) би се могао запитати постоје ли нека правила у формирању нових друштвених норми, закона, схватања која су карактеристична за већи део становништва? У зависности од тога да ли пишемо човек или Човек, оцењиваћемо развој ситуације као катастрофално негативну, односно као недовољно позитивну. С обзиром на то да поштоваоци надЧовека давно већ знају да је “Бог мртав“,  остало је једино питање кога ставити на његово место, имајући у виду да је то место кроз историју било веома популарно. Мора се признати да су доста напредовали у том погледу; идеја о томе да постоји неко, или нешто што чува све информације о нама, зна све преступе које направимо, те може да нас осуђује када год пожели (јер Праштања нема), доводи у нас у ситуацију у којој сво ми сви заиста грешни, чак и уколико не признајемо морална начела.
Ко дакле сада зна све то о нама? Као и увек, уметност (у овом случају филм) ће нам најпре дати одговор на то питање. Као што се средином двадесетог века брижљиво водила брига о томе да сваки амерички филм има понеку сцену са америчком заставом, јер је тада она била пропагандно средство у борби против главног непријатеља (друге заставе), сада можемо приметити да ту функцију врши телефон. Он као такав, користиће истој оној сврси којој је користила застава пре неколико деценија. Он ће мотрити на нас, и давати нам упутства о томе шта треба, а шта не треба радити, како случајно, једног дана, не бисмо завршили на суду праведника...
